<article>
<header>
    <title>23 listopada 2020</title>
    <time>2020-11-23</time>
</header>
<p>
    Już od 1 grudnia rozpocznie się głosowanie w ramach 
    <a href="https://www.facebook.com/bdgbo/?__cft__[0]=AZVcUJGJMOfDndisF_umjZmAIyg7AUD4dzl8fVcusxGhuqeIATK2igsXia2CW0gu1qEycT6RQk6seQ2ZHYgVvDtCBXpSMQgRPgaaNmN9fv_wwpbsCeWOLJA-reZo3gB76O7u8-zRUrkfTFeTpl87bgMX&__tn__=kK-R">Bydgoski Budżet Obywatelski</a>. 
    Będziemy mieli cały miesiąc na oddanie głosów na najciekawsze projekty.  
    Stowarzyszenie również przygotowało swoje propozycje.
</p>
<p>
    Bydgoszcz jest jednym z niewielu miast w Polsce, które poszczycić się może istniejącą infrastrukturą LoRaWAN 
    dla wdrażania rozwiązań z obszaru Internetu Rzeczy. Teraz nadszedł czas, aby to wykorzystać dla pożytku Bydgoszczan i środowiska. 
    Na początek wybraliśmy trzy osiedla: Miedzyń - Prądy, Osową Górę i Stary Fordon, w których mieszkańcom najbardziej dokucza smog.
</p>
<p>
    W ramach naszych projektów pn. "Miedzyń // Osowa Góra // Fordon zarzuca sieć na smog", 
    przewidujemy montaż łącznie 10 czujników jakości powietrza (pyłów zawieszonych PM2.5 i PM10) 
    wraz z rozbudową sieci 
    i udostępnieniem darmowej platformy do podglądu pomiarów, a także integracją z innymi popularnymi 
    aplikacjami do monitorowania jakości powietrza.
</p>
<p>
    Na tym nie koniec. Dla mieszkańców przygotowaliśmy program warsztatów budowy urządzeń do pomiarów jakości 
    powietrza. 
    Wówczas każdy z nas będzie mógł skonstruować i uruchomić własnoręcznie wykonane urządzenie w swoim otoczeniu 
    i przyczynić się do rozbudowy tzw. społecznego monitoringu jakości powietrza.
</p>
<p>
    Wisienką na torcie będzie organizacja wydarzenia pn. „Bydgoszcz ponad chmurami”, w ramach którego odbędą się 
    warsztaty dot. 
    Internetu Rzeczy i szeroko pojętej ochrony atmosfery. Głównym punktem programu będzie misja balonu 
    stratosferycznego, 
    który wyposażymy w aparaturę pomiarową i kamery. Przesyłanie danych będzie odbywać się za pośrednictwem 
    rozwijanej przez nas sieci LoRaWAN. 
    Mieszkańcy będą mogli na bieżąco śledzić tor lotu balonu, obraz z kamery i warunki panujące w poszczególnych 
    warstwach atmosfery. 
</p>
<p>
    Więcej informacji oraz aktualny status projektów możecie 
    śledzić <a href="https://www.facebook.com/OtwartaSiecRzeczy">na naszej stronie na Facebooku</a>.
</p>
<p>
    <div class="row">
        <div class="col-3"></div>
        <div class="col-6">
            <img src="content/images/budzet-obywatelski.png" class="card-img-top" alt="gateway2">
        </div>
        <div class="col-3"></div>
    </div>
</p>
</article>
